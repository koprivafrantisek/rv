Pirátská strana respektuje závazek České republiky podílet se na kolektivní obraně v případě napadení našich spojenců, jak to vyplývá z článku 5 Severoatlantické smlouvy a z článku 42 Smlouvy o Evropské unii.

Chceme, aby se Evropské státy, které jsou členy NATO, staly v obraně soběstačnými a nezávislými na dlouhodobé americké podpoře. Proto by měla Česká republika aktivně podporovat vznik fungující společné evropské obrany v rámci NATO. Ačkoliv si uvědomujeme, že není možné tohoto cíle dosáhnout během jednoho volebního období, je nutné na něm systematicky pracovat.
NATO by mělo být obrannou aliancí založenou na sdílených hodnotách jako svoboda, demokracie a mírové soužití. Pokud se některá ze zemí NATO výrazně odkloní od těchto hodnot, měla by NATO opustit. Budeme usilovat o dobré vztahy a stabilitu v okolních regionech, neagresivní pragmatickou politikou založenou na obhajobě lidských práv, společných mezinárodních projektech, spolupráci a férovém obchodu.

Jestliže bude Parlamentu ČR předložena petice s náležitým počtem podpisů obsahující hlasovatelnou otázku týkající se členství v NATO, konání referenda umožníme v souladu s naším programem. Budeme se snažit přispět k věcné a informované diskusi, kde budou mít prostor k vyjádření různé názorové skupiny. V situaci, kdy nejsme soběstační v obraně země a nemáme jiné bezpečnostní záruky, bychom doporučili hlasovat pro setrvání v NATO. Výsledek takového referenda budeme respektovat a řídit se jím.
