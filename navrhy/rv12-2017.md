Pirátská strana uznává a je připravena plnit závazek České republiky podílet se na kolektivní obraně v případě napadení našich spojenců, jak to vyplývá z článku 5 Severoatlantické smlouvy a z článku 42 Smlouvy o Evropské unii. Zároveň usilujeme o reformu těchto organizací, aby odrážely skutečnost změněného způsobu vedení válek a multipolárního světa ve 21. století. Proto navrhujeme vyvolat jednání o revizi smlouvy o NATO podle článku 12.

//v mediální prezentaci doplnit článek 12:
Poté, co bude smlouva v platnosti deset let, nebo kdykoli později, se smluvní strany, jestliže o to některá z nich požádá, poradí o revizi smlouvy, přičemž vezmou v úvahu faktory ovlivňující mír a bezpečnost severoatlantické oblasti včetně vývoje světových i regionálních uspořádání podle Charty OSN pro zachování mezinárodního práva a bezpečnosti.

Chceme, aby se státy EU staly v rámci NATO rovnoprávným partnerem USA, v obraně soběstačným a nezávislým na dlouhodobé americké podpoře. Proto by měla Česká republika aktivně podporovat vznik fungující společné evropské obrany. Ačkoliv si uvědomujeme, že není možné tohoto cíle dosáhnout během jednoho volebního období, je nutné na něm začít systematicky pracovat. Jako možnou cestu vidíme financovaní společné obrany přímo z rozpočtu Evropské unie.

NATO by mělo zůstat obrannou aliancí založenou na sdílených hodnotách jako svoboda, demokracie, právo a mírové soužití. Pokud se některá ze zemí NATO výrazně odkloní od těchto hodnot, měla by NATO opustit. V zájmu bezpečnosti budeme usilovat o dobré vztahy a stabilitu v okolních regionech: Neagresivní pragmatickou politikou založenou na obhajobě lidských práv, společných mezinárodních projektech, spolupráci a férovém obchodu.

Odmítáme zastaralou a protidemokratickou politiku sfér vlivu a změny režimů vnější agresí. Zároveň podporujeme volné šíření informací bez ohledu na hranice a nebudeme přecházet mlčením nedemokratické praktiky žádného státu. Vojenská spolupráce se státy mimo EU nebo NATO by měla probíhat na základě bilaterálních smluv a zejména spoluprácí a řešením sporů na půdě OSN. Té je nutné vrátit vážnost a reformovat ji. Angažmá naší nebo společné evropské armády mimo hranice EU nebo NATO je přijatelné pouze s mandátem OSN, který nesmí být překročen.

Jestliže bude Parlamentu ČR předložena petice s náležitým počtem podpisů obsahující hlasovatelnou otázku týkající se členství v NATO, konání referenda umožníme v souladu s naším programem. Vytvoříme prostředí k věcné a informované diskusi opřené o analýzy možných dopadů, kde budou mít prostor k vyjádření různé názorové skupiny. Výsledek takového referenda budeme respektovat a řídit se jím. V situaci, kdy nejsme soběstační v obraně země a nemáme jiné bezpečnostní záruky, bychom doporučili hlasovat pro setrvání v NATO.
